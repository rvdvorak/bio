# Od toxické psychózy k pozici technického ředitele

## Dětství v ČSSR

### Příchod na svět

Porodní realita ČSSR v roce 1986 byla plně v duchu tehdejšího státního režimu. Lékař byl ve zcela dominantním postavení vůči matce, která byla řemeny přikurtovaná ke třmenům porodního lůžka ve fixní poloze po celou dobu porodu bez předchozí přípravy a bez možnosti jakkoliv ovlivnit průběh. Chování zdravotníků bylo direktivní, invazivní zákroky rutinní, psychická podpora nulová. Přítomnost blízké osoby u porodu byla zakázaná. Bezprostředně po přestřižení pupečníku bylo dítě separováno od matky. Veškerý další kontakt mezi matkou a dítětem byl striktně omezený na kojení v pevně stanovených intervalech až do propuštění z porodnice.

### Zlomená noha

Striktní separace dětí od rodičů byla na dětském oddělení okresní nemocnice v ČSSR v roce 1988 standardem. Návštěvy byly zakázané, provozní režim rigidní, zdravotní sestry přepracované, léčba čistě fyziologická. Psychosociální potřeby dětských pacientů systém neřešil. Dvouleté dítě se zlomenou nohou v sádře strávilo týden v imobilizaci a sociální izolaci.

### Jesle

Státní politika ČSSR v 80. letech vyžadovala od matek po porodu co nejdřívější návrat do zaměstnání. Mateřská "dovolená" trvala pouze 26-37 týdnů. V jeslích byly děti ve věku od 6 měsíců do 3 let. Prostředí jeslí bylo klinické, provozní režim přísně strukturovaný a uniformní, individuální potřeby dětí byly ignorovány. To vedlo k citové deprivaci a vysoké nemocnosti. Po necelém měsíci v roce 1988 bylo moje umístění v jeslích na doporučení dětské lékařky ukončeno.

### Rozvod

Manželství mých rodičů ztroskotalo a v roce 1989, když mi byly 3 roky, skončilo rozvodem. Následující vývoj rodinných poměrů byl stejně živelný, jako společenský vývoj v tehdejším Československu. Matčina rodová linie převzala vládu, zatímco otcova ustoupila do pozadí. V mém životě nastal chaos.

## Dětství v 90. letech

Nepřítomnost otce měla dominantní vliv na vývoj rodinných poměrů. Hlavou neúplné rodiny se po rozvodu stala moje babička (matčina matka). Díky její péči, podpoře a intervencím byly vždy zajištěny moje základní potřeby. Její dům byl stabilním útočištěm, zatímco se rodina během 90. let opakovaně stěhovala. Otce však nahradit nemohla.

V roce 1990 matka navázala vztah s novým partnerem. Kvůli jeho problémům s alkoholem se opakovaně rozešli a po nějaké době vztah zase obnovili. V roce 1995 se rozešli definitivně.

V roce 1997 matka začala budovat vztah s dalším mužem. Díky tomuto partnerství se rodina v roce 1999 přestěhovala ze Vsetína do Brna. Ani tento muž však nemohl nahradit otce.

## Dospívání

Traumata z ranného dětství, nepřítomnost otce a chaotické rodinné poměry otevřely dveře vlivu rodových traumat, o kterých se mlčí. To všechno dohromady v 15 letech vyústilo v existenciání krizi. Život přestal dávat smysl. S nástupem na střední školu přišla na scénu marihuana a extáze. Krize postupně eskalovala a v 17 letech vyvrcholila toxickou psychózou, která si vyžádala 7 týdenní hospitalizaci na uzavřeném oddělení psychiatrické kliniky.

### Toxická psychóza

Nástup toxické psychózy byl plíživý. Denní realita se postupně začala prolínat se snovým světem. Bylo jasné, že něco není v pořádku ale nikdo to nedokázal zastavit. V určitou chvíli blud zcela převládl nad realitou a situace se stala neúnosnou. Po převozu na psychiatrii jsem neměl ponětí o místě ani o čase. Nebyl jsem schopen odpovědět na otázku, kdo jsem. Nevěděl jsem, jestli jsem živý nebo mrtvý.

