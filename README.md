# Od toxické psychózy k pozici technického ředitele

[![License: CC BY-ND 4.0](https://img.shields.io/badge/License-CC%20BY--ND%204.0-lightgrey.svg)](https://creativecommons.org/licenses/by-nd/4.0/)

**Autor:** [Roman Viktor Dvořák](https://www.linkedin.com/in/rvdvorak/)  
**Publikováno:** 12. listopadu 2025  
**Zdroj:** https://github.com/rvdvorak/bio  
**Licence:** [Creative Commons Attribution-NoDerivatives 4.0 International](https://creativecommons.org/licenses/by-nd/4.0/)

## Dětství v ČSSR

### Příchod na svět

Porodní realita ČSSR v roce 1986 byla plně v duchu tehdejšího státního režimu. Lékař byl ve zcela dominantním postavení vůči matce, která byla řemeny přikurtovaná ke třmenům porodního lůžka ve fixní poloze po celou dobu porodu bez předchozí přípravy a bez možnosti jakkoliv ovlivnit průběh. Chování zdravotníků bylo direktivní, invazivní zákroky rutinní, psychická podpora nulová. Přítomnost blízké osoby u porodu byla zakázaná. Bezprostředně po přestřižení pupečníku bylo dítě separováno od matky. Veškerý další kontakt mezi matkou a dítětem byl striktně omezený na kojení v pevně stanovených intervalech až do propuštění z porodnice.

### Zlomená noha

Striktní separace dětí od rodičů byla na dětském oddělení okresní nemocnice v ČSSR v roce 1988 standardem. Návštěvy byly zakázané, provozní režim rigidní, zdravotní sestry přepracované, léčba čistě fyziologická. Psychosociální potřeby dětských pacientů systém neřešil. Dvouleté dítě se zlomenou nohou v sádře strávilo týden v imobilizaci a sociální izolaci.

### Jesle

Státní politika ČSSR v 80. letech vyžadovala od matek po porodu co nejdřívější návrat do zaměstnání. Mateřská "dovolená" trvala pouze 26-37 týdnů. V jeslích byly děti ve věku od 6 měsíců do 3 let. Prostředí jeslí bylo klinické, provozní režim přísně strukturovaný a uniformní, individuální potřeby dětí byly ignorovány. To vedlo k citové deprivaci a vysoké nemocnosti. Po necelém měsíci v roce 1988 bylo moje umístění v jeslích na doporučení dětské lékařky ukončeno.

### Rozvod

Manželství mých rodičů ztroskotalo a na podzim 1989, když mi byly 3 roky, skončilo rozvodem. Následující vývoj rodinných poměrů byl stejně živelný, jako společenský vývoj v tehdejším Československu. Matčin rod převzal vládu, zatímco otcův ustoupil do pozadí. V mém životě nastal chaos.

## Dětství v 90. letech

Nepřítomnost otce měla dominantní vliv na vývoj rodinných poměrů. Hlavou neúplné rodiny se po rozvodu v jistém smyslu stala moje babička. Díky ní byly vždy zajištěny základní potřeby. Její dům byl stabilním útočištěm, zatímco se moje rodina opakovaně stěhovala. Babička však nemůže nahradit otce. Matka po rozvodu navázala nová partnerství. Vývoj vztahů byl turbulentní v duchu 90. let. V roce 1999, když mi bylo 13 let, se moje rodina přestěhovala do Brna.

## Dospívání

Traumata z raného dětství, nepřítomnost otce a chaotické rodinné poměry otevřely dveře vlivu rodových traumat, o kterých se mlčí. To všechno dohromady v 15 letech vyústilo v existenciální krizi. Život přestal dávat smysl. S nástupem na střední školu přišla na scénu marihuana a extáze. Krize postupně eskalovala a v 17 letech vyvrcholila toxickou psychózou.

### Toxická psychóza

Nástup toxické psychózy byl plíživý. Denní realita se začala vlivem dlouhodobého nadužívání marihuany občas v kombinaci s extází postupně prolínat se snovým světem. Bylo jasné, že něco není v pořádku ale nikdo to nedokázal zastavit. V určitou chvíli blud zcela převládl nad realitou a situace se stala neúnosnou. Následoval převoz na psychiatrii. Na příjmu jsem neměl ponětí o místě ani o čase. Nebyl jsem schopen odpovědět na otázku, kdo jsem. Nevěděl jsem, jestli jsem živý nebo mrtvý. Abstinence mě vrátila do reality a po 7 týdnech jsem byl propuštěn. Toxická psychóza byla jedovatým plodem mé existenciální krize. Kořeny však zůstaly skryty.

### Plnoletost

Krátce po propuštění z psychiatrie jsem dosáhl plnoletosti. Přestoupil jsem na jinou střední školu a začal chodit na brigády. Vydělávání peněz se ukázalo jako nejlepší terapie. Potíž ale byla v tom, že většinu z nich jsem utratil v hospodě.

### Maturita

Na jaře 2007 před maturitou jsem skončil s pitím. Se slušným výsledkem jsem odmaturoval, oslavil 21. narozeniny a nastoupil do zaměstnání jako elektrikář.

## Hledání smyslu

Práce v továrně mi po dvou letech přestala dávat smysl. V souvislosti s globální ekonomickou recesí se mi v roce 2009 naskytla příležitost odejít se 7 měsíčním odstupným. Bez váhání jsem toho využil. V letech 2009-2017 jsem vystřídal přibližně třicet různých prací. Mezitím jsem se pokusil o sebevraždu, prošel vyhořením a nakonec vyhlásil osobní bankrot.

## Insolvence

V roce 2017 jsem vstoupil do insolvence jako zaměstnanec bezpečnostní agentury. Mimo rámec pracovního poměru jsem procházel komplikovanou cestou rekvalifikace do IT. V roce 2021 jsem splatil 100% pohledávek. V roce 2022 jsem našel uplatnění jako programátor webových aplikací.

## Vzestup

Prostředí technologického startupu mi v letech 2022-2025 umožnilo rychlý profesní vzestup. Po necelém roce v roli programátora jsem přešel do role technického manažera. Na základě svého mezioborového přesahu mechatronika/HW/SW jsem od roku 2023 vedl komplexní redesign IoT produktu, který byl na přelomu roku 2024/2025 završen atestací a certifikací CE v akreditované zkušební laboratoři. Souběžně s redesignem jsem reorganizoval výrobu od fyzické migrace provozovny až po nasazení open-source ERP systému.

## Pochopení

### Vyhoření

Vyhoření na podzim 2025 mě přivedlo ke skrytým kořenům existenciální krize, která mě cyklicky provázela po celý život.

### Rodové trauma

Můj praděda bojoval v 1. světové válce v Československých legiích. Přežil peklo zajateckého tábora. Během návratu do vlasti těžce omrznul. Během velké hospodářské krize s manželkou živil 7 dětí. Ve 2. světové válce byl zapojen do protinacistického odboje. Byl odhalen Gestapem a mučením donucen k prozrazení odbojářů, kteří byli následně popraveni včetně jejich rodin. Poznamenán hrůzami válek, zajetím, mučením a zlomen pocitem viny z prozrazení odbojářů po zbytek života mlčel.

### Nevědomá dynamika

Traumata z raného dětství, rozvod rodičů a následný chaos rodinných poměrů byly spouštěčem pro nevědomou identifikaci s utajeným osudem pradědy a popravených odbojářů. Rodová křivda nekončí smrtí ale předává se z generace na generaci mlčením tak dlouho, dokud není uznána. Řád nelze obelhat.

✱✱✱
