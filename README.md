# Údolím smrti k vedoucí pozici

[![License: CC BY-ND 4.0](https://img.shields.io/badge/License-CC%20BY--ND%204.0-lightgrey.svg)](https://creativecommons.org/licenses/by-nd/4.0/)

**Autor:** [Roman Viktor Dvořák](https://romanviktor.cz)  
**Publikováno:** 12. listopadu 2025  
**Aktualizováno:** 6. února 2026  
**Zdroj:** https://github.com/rvdvorak/bio  
**Licence:** [Creative Commons Attribution-NoDerivatives 4.0 International](https://creativecommons.org/licenses/by-nd/4.0/)

## Věnování

Věnováno nenarozeným dětem.

## Úvod

Tento příběh je osobní. Traumata a křivdy, o kterých píšu, jsou celospolečenská. Naše kolektivní dědictví definuje rámec našich současných individuálních životů. **Poznání osvobozuje.**

## Dětství v ČSSR

### Příchod na svět

Porodní realita ČSSR v roce 1986 byla plně v duchu tehdejšího státního režimu. Lékař byl ve zcela dominantním postavení vůči matce, která byla řemeny přikurtovaná ke třmenům porodního lůžka ve fixní poloze po celou dobu porodu bez předchozí přípravy a bez možnosti jakkoliv ovlivnit průběh. Chování zdravotníků bylo direktivní, invazivní zákroky rutinní, psychická podpora nulová. Přítomnost blízké osoby u porodu byla zakázaná. Bezprostředně po přestřižení pupečníku bylo dítě separováno od matky. Veškerý další kontakt mezi matkou a dítětem byl striktně omezený na kojení v pevně stanovených intervalech až do propuštění z porodnice.

### Zlomená noha

Striktní separace dětí od rodičů byla na dětském oddělení okresní nemocnice v ČSSR v roce 1988 standardem. Návštěvy byly zakázané, provozní režim rigidní, zdravotní sestry přepracované, léčba čistě fyziologická. Psychosociální potřeby dětských pacientů systém neřešil. Dvouleté dítě se zlomenou nohou v sádře strávilo týden v imobilizaci a sociální izolaci.

### Jesle

Státní politika ČSSR v 80. letech vyžadovala od matek po porodu co nejdřívější návrat do zaměstnání. Mateřská "dovolená" trvala pouze 26-37 týdnů. V jeslích byly děti ve věku od 6 měsíců do 3 let. Prostředí jeslí bylo klinické, provozní režim přísně strukturovaný a uniformní, individuální potřeby dětí byly ignorovány. To vedlo k citové deprivaci a vysoké nemocnosti. Po necelém měsíci v roce 1988 bylo moje umístění v jeslích na doporučení dětské lékařky ukončeno.

### Rozvod

Manželství mých rodičů ztroskotalo a na podzim 1989, když mi byly 3 roky, skončilo rozvodem. Následující vývoj rodinných poměrů byl živelný, jako společenský vývoj v tehdejším Československu. Matčin rod převzal vládu, zatímco otcův ustoupil do pozadí. V mém světě nastal chaos.

## Dětství v 90. letech

Nepřítomnost otce měla dominantní vliv na vývoj rodinných poměrů. Hlavou neúplné rodiny se po rozvodu v jistém smyslu stala moje babička. Její dům byl stabilním útočištěm, zatímco se moje rodina opakovaně stěhovala. Matka po rozvodu navázala nová partnerství. Vývoj vztahů byl turbulentní v duchu 90. let. V roce 1999, když mi bylo 13 let, se moje rodina přestěhovala do Brna.

## Dospívání

Traumata z raného dětství, nepřítomnost otce a komplikované rodinné poměry mě vedly k nevědomé identifikaci s rodovými traumaty z období 1. a 2. světové války. To všechno dohromady v 15 letech vyústilo v hlubokou duševní krizi. Smysl života jsem začal hledat ve spirituální literatuře. Na střední škole do hry vstoupila marihuana a extáze. Krize postupně eskalovala a v 17 letech v roce 2004 vyvrcholila toxickou psychózou.

### Toxická psychóza

Nevědomá identifikace s mými předky byla umocněná dlouhodobým působením marihuany a občas extáze. Postupně jsem se vzdaloval realitě a v určitou chvíli jsem zcela ztratil orientaci ve společnosti i v časoprostoru. Následoval převoz na psychiatrii. Abstinence mě vrátila do reality a po 7 týdnech jsem byl propuštěn. Toxická psychóza skončila. Nevědomá identifikace  nikoliv.

### Plnoletost

Krátce po propuštění z psychiatrie jsem v roce 2004 dosáhl plnoletosti. Přestoupil jsem na jinou střední školu a začal chodit na brigády. Vydělávání peněz se ukázalo jako nejlepší rehabilitace. Potíž ale byla v tom, že většinu z nich jsem tehdy utratil v hospodě.

### Maturita

Na jaře 2007 před maturitou jsem skončil s pitím. Se slušným výsledkem jsem odmaturoval, oslavil 21. narozeniny a nastoupil do zaměstnání jako elektrikář.

## Údolí smrti

Práce v továrně mi po dvou letech přestala dávat smysl. V souvislosti s tehdejší globální ekonomickou recesí se mi v roce 2009 naskytla příležitost odejít se sedmiměsíčním odstupným. Bez váhání jsem toho využil. V letech 2009-2017 jsem vystřídal přibližně třicet různých prací. Mezitím jsem se pokusil o sebevraždu, prošel vyhořením a nakonec vyhlásil osobní bankrot.

## Restart

V roce 2017 jsem vstoupil do insolvence jako zaměstnanec bezpečnostní agentury. Mimo rámec pracovního poměru jsem procházel komplikovanou cestou rekvalifikace do IT. V roce 2021 jsem splatil 100% pohledávek. V roce 2022 jsem našel uplatnění jako programátor webových aplikací.

## Integrace

Po necelém roce v roli programátora jsem přešel do vedoucí pozice. Od roku 2023 do roku 2025 jsem vedl redesign technologického (IoT) produktu, který byl završen úspěšnou atestací a certifikací (CE) v akreditované zkušební laboratoři. Souběžně s redesignem jsem vedl reorganizaci výroby od fyzické migrace provozu přes konsolidaci dodavatelského řetězce, optimalizaci procesů až po úspěšné nasazení ERP systému pro řízení výroby a logistiky.

## Kořeny

Nevědomá identifikace s mými předky mě vedla k sérii osobních selhání, za která jsem draze zaplatil. Zároveň jsem získal hluboké poznání a vhled pod povrch věcí. Pohnuté osudy našich předků nekončí jejich smrtí ale dědí se z generace na generaci tak dlouho, dokud nedojde k uvědomění. Řád nelze obelhat.

### Rodová živnost

Role zaměstnance mě nikdy nenaplňovala zatímco živnost jsem od začátku vnímal jako něco přirozeného přesto, že mí rodiče nikdy nepodnikali. Otcův rod po tři generace v řadě za sebou provozoval truhlářskou živnost. Nástup komunistické strany k moci v Československu v roce 1948 tuto tradici přerušil. Poslední z pokračovatelů se po ukončení živnosti stal ředitelem státního výrobního podniku. Práce pod vedením komunistické strany ho však frustrovala natolik, že po krátké době ve funkci rezignoval.

### Prababička

Během velké hospodářské krize musela moje prababička před svými sedmi dětmi zamykat chleba do skříně. Její muž v dobách všeobecné nezaměstnanosti často podléhal alkoholu. Během 2. světové války zemřela její čtyřletá dcera na záškrt. Její bratr a syn byli zapojení do protinacistického odboje. Její bratr byl odhalen a i se svou manželkou a dospívající dcerou byli nacisty popraveni. Její syn dvakrát uprchl z transportu na nucené práce, do konce války se musel skrývat, přežil válku ale během normalizace se zastřelil.

### Zlomený hrdina

Můj praděda bojoval v 1. světové válce v Československých legiích. Přežil peklo zajateckého tábora. Během návratu do vlasti těžce omrznul. Během velké hospodářské krize s manželkou živil sedm dětí. Ve 2. světové válce byl zapojen do protinacistického odboje. Byl odhalen Gestapem a mučením donucen k prozrazení odbojářů, kteří byli následně popraveni včetně jejich rodin. Poznamenán hrůzami válek a zajetí, zmrzačen mučením a zlomen pocitem viny z prozrazení odbojářů po zbytek života mlčel.

## Závěr

Okolní svět nám zrcadlí naše vlastní nevědomé vzorce. Osobní a rodová traumata vstupují do našich životů jako psychologické projekce, které zkreslují naše vnímání reality, tím ovlivňují naše rozhodování ("tahají nám za volant") a v krajním případě můžou úplně převzít řízení. To platí v rodinách, ve firmách, v organizacích, na úrovni státu i v geopolitice. Když to pochopíme, otevírá se nám cesta k důstojnější a svobodnější budoucnosti. **Klíčem je sebereflexe.**
