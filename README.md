# Od toxické psychózy k pozici technického ředitele

[![License: CC BY-ND 4.0](https://img.shields.io/badge/License-CC%20BY--ND%204.0-lightgrey.svg)](https://creativecommons.org/licenses/by-nd/4.0/)

**Autor:** [Roman Viktor Dvořák](https://romanviktor.cz)  
**Publikováno:** 12. listopadu 2025  
**Zdroj:** https://github.com/rvdvorak/bio  
**Licence:** [Creative Commons Attribution-NoDerivatives 4.0 International](https://creativecommons.org/licenses/by-nd/4.0/)

## Věnování

Věnováno nenarozeným dětem.

## Úvod

Tento příběh je osobní. Traumata a křivdy, o kterých píšu, jsou celospolečenská. Naše kolektivní dědictví definuje rámec našich současných životů. **Poznání osvobozuje.**

## Dětství v ČSSR

### Příchod na svět

Porodní realita ČSSR v roce 1986 byla plně v duchu tehdejšího státního režimu. Lékař byl ve zcela dominantním postavení vůči matce, která byla řemeny přikurtovaná ke třmenům porodního lůžka ve fixní poloze po celou dobu porodu bez předchozí přípravy a bez možnosti jakkoliv ovlivnit průběh. Chování zdravotníků bylo direktivní, invazivní zákroky rutinní, psychická podpora nulová. Přítomnost blízké osoby u porodu byla zakázaná. Bezprostředně po přestřižení pupečníku bylo dítě separováno od matky. Veškerý další kontakt mezi matkou a dítětem byl striktně omezený na kojení v pevně stanovených intervalech až do propuštění z porodnice. Tato praxe byla traumatizující pro matky i pro děti.

### Zlomená noha

Striktní separace dětí od rodičů byla na dětském oddělení okresní nemocnice v ČSSR v roce 1988 standardem. Návštěvy byly zakázané, provozní režim rigidní, zdravotní sestry přepracované, léčba čistě fyziologická. Psychosociální potřeby dětských pacientů systém neřešil. Dvouleté dítě se zlomenou nohou v sádře strávilo týden v imobilizaci a sociální izolaci. Důsledkem bylo další trauma.

### Jesle

Státní politika ČSSR v 80. letech vyžadovala od matek po porodu co nejdřívější návrat do zaměstnání. Mateřská "dovolená" trvala pouze 26-37 týdnů. V jeslích byly děti ve věku od 6 měsíců do 3 let. Prostředí jeslí bylo klinické, provozní režim přísně strukturovaný a uniformní, individuální potřeby dětí byly ignorovány. To vedlo k citové deprivaci a vysoké nemocnosti. Po necelém měsíci v roce 1988 bylo moje umístění v jeslích na doporučení dětské lékařky ukončeno.

### Rozvod

Manželství mých rodičů ztroskotalo a na podzim 1989, když mi byly 3 roky, skončilo rozvodem a pro mě dalším traumatem. Následující vývoj rodinných poměrů byl živelný, jako společenský vývoj v tehdejším Československu. Matčin rod převzal vládu, zatímco otcův ustoupil do pozadí. V mém světě nastal chaos.

## Dětství v 90. letech

Nepřítomnost otce měla dominantní vliv na vývoj rodinných poměrů. Hlavou neúplné rodiny se po rozvodu v jistém smyslu stala moje babička. Díky ní byly vždy zajištěny základní potřeby. Její dům byl stabilním útočištěm, zatímco se moje rodina opakovaně stěhovala. Babička však nemůže nahradit otce. Matka po rozvodu navázala nová partnerství. Vývoj vztahů byl turbulentní v duchu 90. let. V roce 1999, když mi bylo 13 let, se moje rodina přestěhovala do Brna.

## Dospívání

Traumata z raného dětství, nepřítomnost otce a komplikované rodinné poměry otevřely dveře vlivu rodových traumat, o kterých se mlčí. To všechno dohromady v 15 letech vyústilo v existenciální krizi. Život mi přestal dávat smysl. S nástupem na střední školu v roce 2002 přišla na scénu marihuana a extáze. Krize postupně eskalovala a v 17 letech v roce 2004 vyvrcholila toxickou psychózou.

### Toxická psychóza

Nástup toxické psychózy byl plíživý. Denní realita se začala vlivem dlouhodobého nadužívání marihuany občas v kombinaci s extází postupně prolínat se snovým světem. Bylo jasné, že něco není v pořádku ale nikdo to nedokázal zastavit. V určitou chvíli blud zcela převládl nad realitou a situace se stala neúnosnou. Následoval převoz na psychiatrii. Na příjmu jsem neměl ponětí o místě ani o čase. Nebyl jsem schopen odpovědět na otázku, kdo jsem. Nevěděl jsem, jestli jsem živý nebo mrtvý. Abstinence mě vrátila do reality a po 7 týdnech jsem byl propuštěn. Toxická psychóza byla jedovatým plodem mé existenciální krize. Kořeny však zůstaly skryty.

### Plnoletost

Krátce po propuštění z psychiatrie jsem v roce 2004 dosáhl plnoletosti. Přestoupil jsem na jinou střední školu a začal chodit na brigády. Vydělávání peněz se ukázalo jako nejlepší rehabilitace. Potíž ale byla v tom, že většinu z nich jsem tehdy utratil v hospodě.

### Maturita

Na jaře 2007 před maturitou jsem skončil s pitím. Se slušným výsledkem jsem odmaturoval, oslavil 21. narozeniny a nastoupil do zaměstnání jako elektrikář.

## Údolí smrti

Práce v továrně mi po dvou letech přestala dávat smysl. V souvislosti s tehdejší globální ekonomickou recesí se mi v roce 2009 naskytla příležitost odejít se sedmiměsíčním odstupným. Bez váhání jsem toho využil. V letech 2009-2017 jsem vystřídal přibližně třicet různých prací. Mezitím jsem se pokusil o sebevraždu, prošel vyhořením a nakonec vyhlásil osobní bankrot.

## Nový začátek

V roce 2017 jsem vstoupil do insolvence jako zaměstnanec bezpečnostní agentury. Mimo rámec pracovního poměru jsem procházel komplikovanou cestou rekvalifikace do IT. V roce 2021 jsem splatil 100% pohledávek. V roce 2022 jsem našel uplatnění jako programátor webových aplikací.

## Sklizeň

V prostředí technologického startupu jsem v letech 2022-2025 prošel intenzivním kariérním vývojem. Po necelém roce v roli programátora jsem přešel do role technického manažera. Na základě dosavadních zkušeností, organizačního talentu a mezioborového přesahu (HW/SW/elektro/mechanika) jsem od roku 2023 vedl komplexní redesign technologického (IoT) produktu, který byl na přelomu roku 2024/2025 završen atestací a certifikací (CE) v akreditované zkušební laboratoři. Souběžně s redesignem jsem vedl reorganizaci výroby od fyzické migrace provozovny přes změnu dodavatelů, zefektivnění procesů až po nasazení informačního (ERP) systému pro řízení výroby a logistiky.

## Kořeny

V průběhu let jsem postupně odhaloval své kořeny.

### Rodová živnost

Role zaměstnance mě nikdy nenaplňovala zatímco živnost jsem od začátku vnímal jako něco přirozeného přesto, že mí rodiče nikdy nepodnikali. Otcův rod po tři generace v řadě za sebou provozoval truhlářskou živnost. Nástup komunistické strany k moci v Československu v roce 1948 tuto tradici přerušil. Poslední z pokračovatelů se po ukončení živnosti stal ředitelem státního výrobního podniku. Práce pod vedením komunistické strany ho však frustrovala natolik, že po krátké době ve funkci rezignoval.

### Prababička

Během velké hospodářské krize musela moje prababička před svými sedmi dětmi zamykat chleba do skříně. Její muž v dobách všeobecné nezaměstnanosti často podléhal alkoholu. Během 2. světové války zemřela její čtyřletá dcera na záškrt. Její bratr a syn byli zapojení do protinacistického odboje. Její bratr byl odhalen a i se svou manželkou a dospívající dcerou byli nacisty popraveni. Její syn dvakrát uprchl z transportu na nucené práce, do konce války se musel skrývat, přežil válku ale během normalizace se zastřelil.

### Zlomený hrdina

Můj praděda bojoval v 1. světové válce v Československých legiích. Přežil peklo zajateckého tábora. Během návratu do vlasti těžce omrznul. Během velké hospodářské krize s manželkou živil sedm dětí. Ve 2. světové válce byl zapojen do protinacistického odboje. Byl odhalen Gestapem a mučením donucen k prozrazení odbojářů, kteří byli následně popraveni včetně jejich rodin. Poznamenán hrůzami válek a zajetí, zmrzačen mučením a zlomen pocitem viny z prozrazení odbojářů po zbytek života mlčel.

## Identita

Osobní traumata z raného dětství, nepřítomnost otce a komplikované rodinné poměry mě vedly k nevědomé identifikaci s rodovými traumaty. Výsledkem toho byla série osobních selhání. Osudy našich předků nekončí jejich smrtí ale dědí se z generace na generaci tak dlouho, dokud nedojde k uvědomění. Řád nelze obelhat.

## Závěr

Svět nám zrcadlí naše vlastní nevědomé vzorce. Osobní a rodová traumata vstupují do našich životů jako psychologické projekce, které zkreslují naše vnímání reality, ovlivňují naše rozhodování ("tahají nám za volant") a v extrémních případech můžou úplně převzít řízení. To platí v rodinách, ve firmách, v organizacích, na úrovni jednotlivých států i v geopolitice. Když to pochopíme, otevírá se nám cesta k důstojnější a svobodnější budoucnosti. **Klíčem je sebereflexe.**
